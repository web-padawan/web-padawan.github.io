---
layout: poem
tags: poetry
title: Нічне
date: 2023-01-13
---

> Ти згрібаєш себе в людину.<br>
> І підводишся.<br>
> І ідеш.
>
> <footer>Наталія Пірогова</footer>

Ненажерлива ніч поглинає сліди облич.<br>
Не вщухає пригнічений біль, та тепер він — звичний.<br>
Як блукатимеш вздовж узбіч, то й мене поклич.<br>
Ось, як бачиш, потрохи вчусь лікувати відчай —<br>
Хоч ніколи не знаю, чи це мій останній спіч,<br>
Та не вмію і досі писати простих освідчень.<br>

Десь у теплих глибинах — уламки колишніх криз<br>
(так, я знов за своє — вже позаминулорічне):<br>
Необачний політ, попри ризик зірватись вниз...<br>
«Не волію повторень. Принаймні, не серед січня» —<br>
Заперечує муза на купі брудних валіз<br>
Після внутрішніх переміщень у потойбічне.<br>

Тож зануримось в тишу. Тим більше, вона й для нас —<br>
Неабияка розкіш. В когось це — сумна потреба...<br>
Спочиває Пегас, сподіваючись, що NASAMS<br>
Захищатиме й далі — допоки оракул Феба<br>
Не промовить, що вже наближається тяжчий час.<br>
Отже, знов червонітиме поки що чорне небо.<br>

Та ракети й «мопеди» не здатні закреслить меж<br>
Небосхилу... І вкотре вже серце необережне<br>
Перевершує важкість. Твоє, безперечно, теж.<br>
Хтось біжить від пожеж. Хтось будує піщані вежі.<br>
Ти — так само, як я — підводишся і ідеш.<br>
Ще б зустрітись на нетутешньому узбережжі.<br>
