---
layout: poem
tags: ['poetry', 'evening', 'recent']
title: Нарнія
date: 2023-02-18
---

Підсвідомість кружляє спіралями<br>
Філігранних імен і подій.<br>
У бездонній цій шафі вже грали ми!<br>
Там є Нарнія — де молоді<br>

Королі розмовляли з деревами,<br>
У бобрів пили з термосу чай.<br>
І тепер, серед часу буремного,<br>
Ми туди повернулись, хоча б<br>

І на мить... За століттями зимними<br>
Неодмінно приходить тепло.<br>
Я і ти — ми бували вразливими<br>
Чи спокійними. Різне було.<br>

Та прихильність долає розбіжності,<br>
А ліхтарики — нищать пітьму.<br>
Ця краплина весняної ніжності —<br>
Лиш для тебе. Іди, обійму.
