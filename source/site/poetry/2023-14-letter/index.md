---
layout: poem
tags: ['poetry', 'recent']
title: Лист (самопереклад)
date: 2023-02-14
---

Нині зошити скрізь безнадійні: біліють, як сніг.<br>
От мій аркуш для тебе — пожовклий, м'який, шорсткуватий.<br>
Як підуть із мереж кіловати — не через несплату,<br>
А від зграї ракет — я продовжу. Наосліп би зміг.<br>

Тож, як справи? Питаю це щиро: цікавість пуста —<br>
То для інших. З опаленням добре? У мене ще топлять.<br>
Не повіриш — второпав, що взимку бувало в Європі<br>
Холодніше: плюс двадцять робив у стіні термостат.<br>

Зігріваюся струнами, вчуся співати «Веди» —<br>
Про ранкове проміння (твої перечитую вірші<br>
й відчуваю його). Ти ще пишеш? Бо тиша — найгірше:<br>
В ній самотність, провина і біль залишають сліди.<br>

Втім, я в гуморі. Певно, нарешті душа спромоглась<br>
Досягти неквапливого ритму листів на папері.<br>
Не жадаю в своєму вольєрі високих матерій,<br>
На рахунках натхнення волію підбити баланс.<br>

Сентименти вже всі на горищі. Як бачиш, мій стиль<br>
Зазнає трансформацій: сьогодні він знов несерйозний.<br>
Може, трохи грипозний та й годі. Підібрана доза,<br>
Терапія працює — дедалі все краще. But still,<br>

Let me say out loud: я тобі дуже вдячний за те,<br>
Що ти є... Кляті пальці тремтять, що поробиш. Помітно?<br>
Не чекаю на відповідь. Серце — у сотому квітні.<br>
Хай же травень тобі дивоцвітом забарвлює степ.<br>

[Оригінал](/poetry/2010-17-letter/)
