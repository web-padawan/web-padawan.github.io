---
layout: poem
tags: poetry
title: Друге коло
date: 2023-02-06
---

Якщо вже закохатись — то зненацька,<br>
Грайливо, авантюрно, невгамовно!<br>
Знайшовши розбишацькі, чудернацькі<br>
Рядки, які диктують не гормони,<br>
Плисти несамовитим диригентом<br>
По хвилях нот: розпатраних, строкатих.<br>
Хоч Данте, так би мовити, аль денте —<br>
Та ось він, ліс, де варто заблукати,<br>
І де затято вирветься назовні<br>
Крізь груди пристрасть, недолуга й гола.<br>
Прийти до тями? Звісно. Безумовно.<br>
Та буде пізно: пекло, друге коло.
