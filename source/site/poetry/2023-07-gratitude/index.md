---
layout: poem
tags: ['poetry', 'recent']
title: Спасибі
date: 2023-01-30
---

Рубікони — надмірні бар'єри.<br>
Залюбки б не долав, та куди там...<br>
Знов мій човен знецінює берег.<br>
Тож скасовую зайві ліміти,<br>

Відкидаю збентеженість, острах,<br>
Констатую нестримний перебіг<br>
Почуттів, невблаганних і гострих.<br>
Рими — розсипом. Серце збере їх,<br>

Щоб жбурнути назустріч безодні,<br>
Збаламутити синь піднебесну,<br>
Донести по-юнацьки природні,<br>
Ледь кумедні мої маніфести...<br>

Розум стверджує: слід зупинити<br>
Цей конвеєр піднесених звернень.<br>
Не такі й віртуозні кульбіти,<br>
Феєрверки відверто мізерні<br>

Та зізнання давно запізнілі...<br>
Риторичне питання про вибір:<br>
Я досяг збанкрутілого штилю.<br>
Що лишається?<br>
Вдячність.<br>
Спасибі.
