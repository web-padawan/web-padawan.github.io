---
layout: poem
tags: poetry
title: Безконтактна поезія
date: 2023-02-09
---

Безконтактна поезія. Жодних чернеток —<br>
Неможливий підпал паперового війська,<br>
Що штурмує дарма кришталевий маєток<br>
Непохитної пам'яті. Начебто близько<br>
Розташований край недосяжної прірви,<br>
Звідки віє теплом у похмуре обличчя...<br>
Що ж, завершена гра. Не збулась імовірна<br>
Площина, у якій би зустрілись дотичні.<br>
Не існує листів — лиш рядки компромату.<br>
А картковий будинок із лічених літер<br>
Розлітається вмить, і цеглин не впіймати,<br>
Та вгамоване серце зуміло вціліти.<br>
Хай нервує весна, горезвісна й суцільна!<br>
Впертий розум пройшов перевірку тверезо.<br>
Безконтактна поезія — світле сузір'я,<br>
Дивовижно дзвінке, загартоване лезо.
