---
layout: poem
tags: ['poetry', 'recent']
title: Жовта кухня
date: 2023-02-11
---

Ми не мертві. Вже рік. Негасимий,<br>
Нелегкий, наполегливий факт.<br>
Що там ще майорить? Хіросіма?<br>
Щекавиця? Нашестя комах?<br>

Інші кари — вогнем, сараною?<br>
Вже не вразить весь вирок, як є!<br>
Ми насправді — одні у каное.<br>
З втіхи — «знаю терпіння твоє».<br>

Ми існуємо. Отже, ми — цілі.<br>
Кожний в хижому тирі — мішень.<br>
Хтось прямує на Боже весілля<br>
Вже без тіла — на крилах лишень.<br>

У совковій міській забудові —<br>
Сніг і попіл. Зросте хоч трава<br>
Зі скорботи й застиглої крові?<br>
Гнів, а потім — саме «прощавай».<br>

Ми живі. Чотирнадцяте січня...<br>
Вже не страшно. Бо він нас почув<br>
Й розуміє, що трапилось — слідчий,<br>
Той, що зважив провин досхочу.<br>

Тільки янголів подих над вухом<br>
Ніц не здатний. Не збитий приціл...<br>

Біль в діаметрі жовтої кухні.<br>
Миска. Яблука. Сірі стільці.
