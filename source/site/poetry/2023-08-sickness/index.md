---
layout: poem
tags: ['poetry', 'recent']
title: Хвороба
date: 2023-02-04
---

Я спромігся потрапити в річку тричі:<br>
Так чаклують твої надзвичайні очі,<br>
Що приречені спалахи спорадичні<br>
Все ніяк не спустошаться остаточно.<br>

Недолуге натхнення — і ніжний смуток.<br>
У повітрі зависли «якби», «а може...»<br>
Тліють туга — і впевненість: ні. Чому так<br>
Випромінює блискавки дух тривожний?<br>

Ну навіщо безглузда душа не плаче,<br>
А відлущує зайве і недоречне,<br>
Позбавляється внутрішніх звинувачень<br>
І продовжує пошук словесних течій?<br>

Хай тебе не обурять і не збентежать<br>
Ці катрени: апломб — сумнозвісна звичка...<br>
Хтось жартує, закоханість — наче нежить!<br>
Незбагненна хвороба: легка, хронічна.
