---
layout: poem
tags: ['poetry', 'recent']
title: Загублене Різдво
date: 2023-01-06
---

За війною — зима. Звідусіль —<br>
Лиш зневіра й застигла загроза.<br>
Наче зойк всюдисущих сирен,<br>
Завірюха гуде й завива.<br>
За кермом засинають бійці.<br>
Замерзають не стримані сльози,<br>
І звучить безнадійний рефрен:<br>
Ні, не буде назавтра Різдва.<br>

Забарилось? А хто його зна...<br>
Бо ж несила й за рік осягнути<br>
Заподіяних втрат. Не знайти<br>
Для загиблих розплати навік.<br>
За війною не прийде весна —<br>
Адже знову триватиме лютий,<br>
Де знебарвлену злість самоти<br>
Запізнілий труїтиме сніг.<br>

«Закохатись», «майбутнє» — слова,<br>
Що позбавлені знаного змісту,<br>
Позаяк їх зруйновано вщент —<br>
Залишились самі голосні.<br>
Де загублена сутність Різдва,<br>
Не зігріють ялинок намиста.<br>
А під чорним січневим дощем<br>
Десь в окопах не чути пісні.<br>

Знов забракне занедбаних слів,<br>
Щоб вітати Його. Від безсилля<br>
Вже згасає непроханий хист.<br>
Чи було те Різдво взагалі?!<br>
Та чи бачить Він варту бійців,<br>
Що не сплять на оцій, скам'янілій<br>
Під завалами взірваних міст,<br>
Здичавілій, завмерлій землі...
