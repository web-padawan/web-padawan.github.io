---
layout: poem
tags: ['poetry', 'recent']
title: Дивна історія
date: 2023-01-23
---

Доктор Джекіл існує за розкладом. Не самотній,<br>
Не безрадісний, просто у дзеркалі — сіра осінь.<br>
Доктор трохи нудний, звичайний. Подібних сотні.<br>
Не помічений в адюльтері — лише в смолтоці.<br>

Містер Гайд прокидається різко й завжди невчасно:<br>
Вже не той, що раніше, та все ще товкмачить вірші,<br>
Зневажає комфорт, потрапляє в знайому пастку —<br>
Та відмахується від слушних питань «навіщо?»<br>

Втім, і доктору також байдужі ті «кірхе» й «кюхе».<br>
Щодо «кіндерів» — не судилось: навряд чи б виніс.<br>
Доктор здавна озброєний ліками для кукухи,<br>
Тож невтішна невпинність гірчить, як приємний «Guinness».<br>

Містер Гайд віддає перевагу коктейлям з ромом,<br>
Що стають у нагоді в чуваннях його безсонних.<br>
Щоб звертатись до Неї, йому не потрібен номер.<br>
Нездійсненність, як допінг, вживає король френдзони.<br>

Доктор вранці шкодує про зайве. Пігулки й кава —<br>
Ритуал перед звичним поверненням до рутини.<br>
Він волів би забути той погляд її ласкавий,<br>
Він згубився в її волоссі, мов павутинні...<br>

Містер Гайд засинає, як мафія — бо по венах<br>
Розливається вже знеболююча отрута.<br>
Він боїться колись дізнатися достеменно.<br>
Та в зухвалості вірить: пристрасть його почута.
