---
layout: poem
tags: poetry
title: Поговоримо?
date: 2023-01-18
---

Поговоримо? Потеревенимо<br>
Про майбутнє, в яке не віримо...<br>
Попри втому, крізь темряву, венами<br>
Б'є вогонь. Вочевидь, помірними<br>

Нам не стати: інакшими створені<br>
В нас рецептори. Тож не маримо<br>
Переробленням чи то повторами —<br>
Далі йдем під міцними хмарами.<br>

Тільки похапцем перепочинемо,<br>
Трохи світла ковтнем легенями.<br>
Біль приборкають рими, розчинені<br>
У повітрі — немов буденними<br>

Не були ми ніколи. І нібито<br>
Є коннект: перевірку пройдено.<br>
А у небі, над примхами клімату<br>
Грають райдуги, наче гойдалки.<br>

Поговоримо? Може, помріємо<br>
Про моря, мерехтіння променів,<br>
І про юність із віршами — й діями,<br>
І про подорожі, про спомини...<br>

Доки всесвіт з жагою невтомною<br>
Прагне моторошними потворами<br>
Розлютити, моє повідомлення —<br>
Не прочитане... Поговоримо?<br>
