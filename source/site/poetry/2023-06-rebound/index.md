---
layout: poem
tags: poetry
title: Рикошет
date: 2023-01-29
---

Є зустрічі, що не здатні<br>
Забутися крізь роки.<br>
І мушу тобі сказати:<br>
За сутністю ти — з таких,<br>
Що всі захисні споруди<br>
Усміхнено трощать вщент.<br>
Ну що мені ще утнути?<br>
Бо вірш мій — то рикошет:<br>
Незграбний, незрозумілий,<br>
П'янкий, мов хильнув сповна...<br>
Вирує у грудях сила —<br>
Рушійна, не руйнівна.<br>
І слово моє — знаряддя.<br>
Ти чуєш? Гадаю, так.<br>
А відстані не завадять.<br>
Про внутрішнє — не питай.<br>
Я знаю тебе не надто,<br>
Але не підозрюй хіть.<br>
Не з тими перетинався —<br>
Вже досить. Мені болить,<br>
Тож кожен мій вірш — подія.<br>
Ну що, рикошет? Лети!<br>
Отак і пишу — й радію,<br>
Бо вірю, що чуєш ти.
