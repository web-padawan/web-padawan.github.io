---
layout: poem
tags: ['poetry', 'recent']
title: Coffee to go
date: 2023-02-19
---

Батл із безсонням: удвох — подолаємо.<br>
Ранок неділі та coffee to go,<br>
Лагідне сонце на вулиці Ламаній...<br>
Справжність і дихання. Серця твого<br>

Ледве торкаючись, вірші вирощую<br>
В зернах мовчання. Невтомні, ростіть!<br>
Є не зникаюча вічність. В хорошому<br>
Сенсі — печаль. Невагомість. Політ.<br>

Лютий спливає, а небо світлішає,<br>
Попри непрохані натовпи хмар.<br>
Щось у середині йде на підвищення.<br>
Тихе очищення... Ти не сама,<br>

Чуєш? Без зайвих очікувань впевнений:<br>
З-поміж загроз, не учбових тривог —<br>
Буде весна. Між кущів рододендронів<br>
Обов'язково помовчимо вдвох.
