---
layout: article
tags: texts
title: Хвиля у Будинку Архітектора
date: 2023-02-17
---

Вчора відбувся великий музично-поетичний вечір творчого об'єднання Хвиля. Сьогодні я хочу поділитися враженнями. Одного разу вже писав про цей колектив. Цього разу — докладніше.

Перш за все, мушу знову віддати належне музикантам. Нік Корнері (клавішні) та Олександр Архіпов (скрипка) грали як завжди чудово, музична складова вечора була на висоті.

Я слухаю багато музики, вона надихає мене. Але я не можу сказати, що розуміюся на ній. Тому хочу звернутися до поетів: за цю складову Хвилі відповідають Сніжана Біла та Євген Лесін.

У минулому я написав чимало відгуків на всілякі поетичні вечори та тусовки. Я писав про їх учасників: деколи серйозно, частіше іронічно, але завжди у третій особі. Сьогодні спробую інакше.

Євгене, Сніжано! Звертаюсь до вас двох, крізь призму того, як сприймаю вашу творчість. Ви органічно виглядаєте на сцені разом. Між вами є хімія, яка робить ваш діалог цікавішим.

Прошу зрозуміти правильно: я звертаюсь до вас, як до рівних собі, без зверхності. Зрештою, я не набагато старший. Не збираюсь повчати: мені самому є над чим працювати.

Вчора ви вперше вийшли на велику сцену. Мені колись теж так пощастило. Але через низку подій, обставин, знайомств я вперше опинився на тій самій сцені приблизно 12 років тому. Досить давно.

Відтоді я зустрічав різних авторів, які читали власні вірші. Я знайомий із низкою людей, які пишуть або писали раніше, у Дніпрі та не тільки. З деякими з давніх знайомих, до речі, вчора побачився.

Серед тих, кого я знаю особисто, є декілька людей, яких я можу назвати поетами (навіть якщо вони про себе іншої думки). Мені справді дуже пощастило спілкуватися з ними, вчитися в них.

Я назвав поетами і вас. Більше того, коли я всіляко намагався допомагати вам з анонсами, завжди розповідав про вас, як про талановитих авторів. Для мене слово «талант» дещо значить.

Тільки пам'ятатимемо, що талант — то лише п'ять відсотків. Решта — праця, у нашому з вами випадку — над словом. До речі, це я зараз нагадую також і самому собі: зайвим точно не буде.

Ви щирі, і це вже щось. У вас є власний стиль, певний рівень техніки. Зрештою, у вас є те, чим варто ділитися: ваш біль, ваше світло, ваші почуття. Ви вже вмієте донести це до слухачів.

Звісно, завжди є «але». Втім, зараз не хочу вас критикувати. Деякі рими, окремі слова, які дещо ріжуть... Сьогодні я про інше. Прошу вас тільки вміти почути тих, кому є що вам сказати.

Звісно, я хотів би поділитися з вами власним досвідом. Розповісти про те, що одні й ті самі вірші десь працюють краще (як от у затишному кафе), але на великій сцені не завжди так само чипляють.

Я б хотів розповісти і про те, що успіх в аудиторії — ситуативна річ. Мені це добре знайоме: колись я виграв гран-прі фестивалю з суворим журі, а вже за місяць, в іншому оточенні, на слемі забув текст і вилетів одразу.

Мені неодмінно буде про що поговорити з вами. Потім. А зараз — це ваш шлях. Ви молоді, десь занадто відверті, десь майже переходите на крик, сльози, навіть лозунги. Це природньо і зворушливо.

Наприкінці вечора я бачив вас щасливими — і радів разом із вами. Але перед тим, чесно кажучи, хотілося зігріти пледами вас усіх, не тільки Сніжану. А ще пригостити чаєм (термос став мені у нагоді).

Не буде перебільшенням сказати, що певною мірою у ваших очах я побачив себе: того, ким я був 2010 року, коли мені було 22. Вже тоді я зустрів у Дніпрі кількох старших товаришів, які мене підтримали.

Сьогодні я хочу щиро підтримати вас. Ви робите важливу справу. Впевнений: ваша творчість когось змогла підбадьорити, у багатьох — відгукнулася. Вчора ви тягнулися до публіки, вона — до вас.

Втім, навіть на великій сцені вам дуже личить, коли ви звертаєтеся одне до одного. Робіть це частіше! Ви — дует, ваша творчість від цього тільки виграє. Саме це я ціную у вашій Хвилі.

Був радий деякі з віршів почути у тиші. Так, музика допомагає, але на відміну від менших приміщень, у ній іноді губляться рими, або навіть цілі рядки. Сумно, коли це трапляється з кінцівками.

Якщо дозволите, останнє зауваження. Ви пишете та читаєте про серйозні речі. Віра. Війна. З цими темами я працюю обережно: слово взагалі цього вимагає. Знаю людей, які пояснять це краще за мене.

Наостанок ще раз хочу подякувати вам! Вчора для мене у певному сенсі зійшлися зірки — у тому, що стосується поезії, і не тільки. Я пам'ятатиму цей день. І неодмінно завітаю до вас знову.
